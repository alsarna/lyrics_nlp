{
    "lyrics": "Dem tell me\nDem tell me\nWha dem want to tell me\nBandage up me eye with me own history\nBlind me to me own identity\nDem tell me bout 1066 and all dat\nDem tell me bout Dick Whittington and he cat\nBut Toussaint Lâ€™Ouverture\nNo dem never tell me bout dat\nToussaint\nA slave\nWith vision\nLick back\nNapoleon\nBattalion\nAnd first Black\nRepublic born\nToussaint de thorn\nTo de French\nToussaint de beacon\nOf de Haitian Revolution\nDem tell me bout de man who discover de balloon\nAnd de cow who jump over de moon\nDem tell me bout de dish ran away with de spoon\nBut dem never tell me bout Nanny de Maroon\nNanny\nSee-far woman\nOf mountain dream\nFire-woman struggle\nHopeful stream\nTo freedom river\nDem tell me bout Lord Nelson and Waterloo\nBut dem never tell me bout Shaka de great Zulu\nDem tell me bout Columbus and 1492\nBut what happen to de Caribs and de Arawaks too\nDem tell me bout Florence Nightingale and she lamp\nAnd how Robin Hood used to camp\nDem tell me bout ole King Cole was a merry ole soul\nBut dem never tell me bout Mary Seacole\nFrom Jamaica\nShe travel far\nTo the Crimean War\nShe volunteer to go\nAnd even when de British said no\nShe still brave the Russian snow\nA healing star\nAmong the wounded\nA yellow sunrise\nTo the dying\nDem tell me\nDem tell me wha dem want to tell me\nBut now I checking out me own history\nI carving out me identity"
}